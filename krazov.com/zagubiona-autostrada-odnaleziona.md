# Zagubiona autostrada odnaleziona

* Pierwsza publikacja 2009-12-05, 17:04:08
* Przeredagowanie: 2021
* Publikacja tej wersji: 2023-06-03

## Spojler alert!

W tekście są szczegóły fabularne, które idealnie zostaną odkryte dopiero w trakcie seansu, inaczej można sobie popsuć frajdę. Tak więc, jeżeli jakimś cudem jeszcze nie widzieliście filmu, a przewidujecie, że możecie chcieć kiedyś, czujcie się ostrzeżeni.

## Wstęp

W przypadku ["Zagubionej autostrady"](http://pl.wikipedia.org/wiki/Zagubiona_autostrada) ostrzeżenie powinno być moim zdaniem rozszerzone, ponieważ film dorobił się opinii nie mającego jednej interpretacji.

Przyznaję, iż sam tak sądziłem przez wiele lat, ale pewnego nudnego dnia w nie pamiętam której pracy szukałem czegoś o Tajemniczym Mężczyznie, który pojawia się w scenie uważanej za jedną ze straszniejszych w filmach Lyncha, pomimo iż zasadniczo nic się w niej nie dzieje — a raczej dokładnie dlatego. Szukałem tylko o Tajemniczym Mężczyźnie, a znalazłem prawdziwą petardę: stronę z wywiadami z wszystkimi ludźmi biorącymi udział w tworzeniu filmu ([David Lynch](https://en.wikipedia.org/wiki/David_Lynch), [współscenarzysta Barry Gifford](http://pl.wikipedia.org/wiki/Barry_Gifford), [Angelo Badalamenti](http://pl.wikipedia.org/wiki/Angelo_Badalamenti) oraz aktorzy). Czytając kolejne wypowiedzi, doszedłem do wniosku, że pomimo zakręcenia i powszechnie postrzeganej dowolności w interpretowaniu fabuły, „Zagubiona autostrada” ma jedno wyjaśnienie.

Tak więc, jeżeli uważasz, że film ma wiele znaczeń, w tym żadnego prawdziwego, oraz że elementy podane przez Davida Lyncha momentami się wykluczają, zakończ czytanie w tym miejscu, ponieważ potem będzie już tylko jedno wyjaśnienie.

## Akcja

Głównym bohaterem filmu jest Fred Madison, który z zawodu jest saksofonistą oraz który ma żonę, o którą jest chorobliwie zazdrosny i którą podejrzewa o zdradę. Atmosfera się zagęszcza (m.in. sprawdza ją, dzwoniąc do domu i nie zastając), a sprawę pogarsza fakt, że Fred — najprawdopodobniej na tle psychicznym — cierpi na impotencję, co umniejsza go w jego własnych oczach. W końcu brutalnie zabija żonę, zostaje aresztowany i osadzony w celi śmierci, gdzie w zamknięciu snuje różne wizje.

To cała _akcja_ filmu. Na szczęście *warstwa fabularna* jest bogatsza.

## Klucz do filmu

Pamiętam, że kiedy grano "Zagubioną autostradę" na TVP2, w rozmowie z Davidem Lynchem poprzedzającej seans Grażyna Torbicka przytoczyła scenę, w której Freda i Rene odwiedzają policjanci, z których jeden zwraca uwagę na brak zdjęć. **Fred mówi wtedy, że lubi pamiętać rzeczy po swojemu, niekoniecznie tak jak się działy.** Grażyna Torbicka powiedziała, iż wyczuwa, że to zdanie jest istotne, co David Lynch potwierdził, dodając od siebie, że to coś w rodzaju zdania-klucza. To pierwsza rzecz, którą wiemy o Fredzie na pewno: że lubi po swojemu.

## Część I: Historia pewnego małżeństwa

*(Choć brak formalnych podziałów, można wyodrębnić trzy części i tego będę się trzymał).*

### Tajemniczy Człowiek

Część pierwsza pokazuje próbę poskładania do kupy wydarzeń prowadzących do wylądowania w więzieniu, Fred ma jednak tendencję do umniejszania swojej winy. Do tego stopnia, że wymyśla sobie osobnika, który przejmie jego złą część — tym kimś jest Tajemniczy Człowiek. Nazywany czasami personifikacją zła, osobnik grany przez Roberta Blake’a ucharakteryzowanego na aktora teatru kabuki jest w istocie uosobieniem zazdrości Freda. Zazdrości, z którą sobie wyraźnie nie radzi. Co ciekawe, Tajemniczy Człowiek nie podejmuje narzuconej mu roli i wciąż próbuje przekazać Fredowi, co tak naprawdę się stało. We wspomnianej wcześniej najstraszniej scenie filmowej (rozmowie na przyjęciu) oznajmia Fredowi, że poznali się i że był u niego, po czym dodaje, że właściwie teraz też jest u niego. Mówi także, że nie ma w zwyczaju pojawiać się tam, gdzie go nie chcą. Można by pomyśleć, że wampir. A jednak nie — Tajemniczy Człowiek reprezentuje uczucie zazdrości, które nie ma władzy nad człowiekiem, dopóki ten go do siebie nie dopuści.

Scena na przyjęciu u Andy’ego pokazuje nam jednak więcej — tylko Fred zauważa Tajemniczego Człowieka. Biała twarz nie wzbudza niczyjego zainteresowania, a gospodarz wypytywany przez Freda o to, kim jest ten osobnik „tam pod ścianą”, nie bardzo wie o kogo chodzi. Odpowiada, że to może przyjaciel Dicka Laurenta (który odgrywa dość istotną rolę w tej historii, więc wrócimy do niego później).

*(Z materiałów dotyczących pracy nad filmem wiadomo, że David Lynch kazał aktorom biorącym udział w scenie traktować go jak kamerdynera).*

W części pierwszej Tajemniczy Człowiek pojawia się jeszcze w jednej scenie: kiedy Fred budzi się w nocy i patrzy na swoją żonę, ale zamiast jej twarzy widzi bladą twarz uosobienia swojej zazdrości.

### Taśmy

Tak docieramy do taśm wideo, które ktoś podrzuca do domu. Otóż nikt nie podrzuca taśm. Nie ma żadnych taśm. Jak dowiemy się potem z części trzeciej, operatorem kamery jest Tajemniczy Człowiek, a ten nie istnieje. Wiadomo jednak, że Fred nie lubi zdjęć i woli pamiętać po swojemu, zatem taśmy pełnią tutaj inną rolę: są w pokręconych wizjach naszego saksofonisty symbolem niezafałszowanych wspomnień — czymś, czego nie może zanegować. Akt „podrzucania" ich jest podświadomością Freda, która próbuje przebić się na wierzch.

Co możemy zobaczyć na nagraniach? Właściwie nic takiego: ujęcie sprzed domu, następnie nagranie z domu oraz wreszcie z ich sypialni. Po tej ostatniej taśmie wzywają policję, która nie jest w stanie niczego ustalić. Co się dzieje naprawdę (w głowie Freda siedzącego w celi): Fred nieskutecznie próbuje usunąć wspomnienie tego, że zabił żonę, ale nie ma tego pod kontrolą.

I oto wraca do domu, lecz nie zastaje swojej żony. Zamiast tego natrafia na ostatnią — finalną — taśmę. Odtwarza film i widzi to samo, co wcześniej: ujęcie przed domem, ujęcie w domu i na koniec w sypialni, ale tym razem na ułamek sekundy pokazana jest scena po morderstwie: Rene przecięta na pół w pasie, a Fred cały we krwi, patrzący w obiektyw. Fred przed telewizorem zaczyna krzyczeć.

*(Polecam zrobić stop-klatkę na króciutkiej migawce z ostatniego filmu podrzuconego do ich domu — można dokładnie zobaczyć, jakiej dokonał przy tym rzezi).*

### Finał części pierwszej

Jego krzyk przenosi nas na komisariat. Fred zostaje uderzony z pięści przez przesłuchującego go policjanta, lecz nie wydaje się wiedzieć, co się stało — mówi tylko: „Powiedzcie, że jej nie zabiłem”. Być może działał w zamroczeniu i nie wiedział, co się dzieje, ale może dopiero siedząc w celi, zepchnął to w głąb swojej pamięci, uzupełniając braki różnymi wyobrażeniami. To jest pierwsza rzecz, której interpretację dopuszczam.

Osobiście uważam, że sceny pokazujące Freda w więzieniu są jedynymi *prawdziwymi*. Cała reszta jest skażona jego próbami stworzenia sobie rzeczywistości. I kiedy wszystko wydaje się widzowi jasne i proste, Lynch wraz z Giffordem wprowadzają — wydawać by się mogło — nowego bohatera.

## Część II: Historia pewnego mechanika

### Bohater idealny

Oto pewnego ranka zamiast Freda strażnik odnajduje w celi młodego mechanika samochodowego. Nikt nie wie, skąd się tam wziął ani gdzie się podział Fred (a nawet więcej, jakby tej kwestii w ogóle nie było). Pete zostaje wypuszczony, odbierają go rodzice i wraca do swojego miasteczka.

Wydawać by się mogło.

Już spieszę z wyjaśnieniami: żaden Pete nie istnieje, to dalej jest Fred. Jak to się stało, że został wypuszczony? Nie został, nadal siedzi w celi i fantazjuje. Po klęsce związanej z wykreowaniem rzeczywistości, w której nie zabił żony, Fred postanowił pójść innym tropem i wymyślił sobie całkiem nowego siebie. Pod wieloma względami Pete jest zaprzeczeniem Freda: jest młody i bardzo sprawny seksualnie, a także nie znosi muzyki, co pokazuje scena w warsztacie samochodowym, w której Pete wyłącza radio grające kawałek, którym Fred katował saksofon podczas koncertu w klubie (po raz kolejny jest to prawda przebijająca się za pomocą *nagrania*). Ale nie jest to całkowite zaprzeczenie — Pete ma doskonałe ucho, co przyznaje pan Eddy, kiedy zabiera go za miasto, by posłuchał pracy silnika.

*(Pan Eddy zostaje rozpoznany przez śledzących Pete’a policjantów jako… Dick Laurent. Ten sam, który podobno nie żyje — o czym Fred dowiedział się przez domofon w pierwszej scenie filmu. Na razie odnotujmy tylko ten fakt).*

### Femme fatale

Pete radzi sobie całkiem nieźle, spełniając się jako kochanek i ogólnie człowiek bez problemów, ale to nadal jest historia Freda, więc za długo nie może być dobrze: pewnego dnia w warsztacie pojawia się jasnowłosa Alice, która wygląda jak siostra bliźniaczka ciemnowłosej Rene. Tutaj dochodzimy do drugiej rzeczy, która podlega interpretacji. Otóż, albo Fred miał taką obsesję na punkcie własnej żony, że nie mógł jej nie umieścić w swojej fantazji, albo był tak popieprzony, że próbował ją podejść jeszcze raz, tym razem jako *idealny* Pete. (Co w sumie nie jest aż tak odległe od siebie).

Wyjawię od razu, że Rene i Alice są tą samą osobą.

Alice nie tylko pojawia się w życiu Pete’a, ale i zostaje. Zaczyna się z nim spotykać, pomimo iż obydwoje wiedzą, iż pan Eddy, formalnie facet Alice, im tego nie podaruje. Alice opowiada swoją historię: o tym, jak poznała pana Eddy'ego oraz Andy'ego. Warto zwrócić uwagę na dialog w samochodzie między Petem i Alice, który zaczyna się identycznie jak ten, który przeprowadzili w pierwszej części Fred i Rene, lecz ten drugi ujawnia więcej szczegółów na temat przeszłości, m.in. o pracy w branży porno.

Co warto wynieść z tej części to nie tylko doskonałość Pete’a, ale również zwizualizowana wina Alice/Rene — Pete co prawda jest wspólnikiem, ale jednocześnie może doświadczyć, że jego partnerka potrafi zdradzić. Nie widział tego jako Fred, więc wymyślił sobie osobną postać na to.

### Domek z kart

Dość szybko sprawa zaczyna się sypać. Pan Eddy zaczyna coś podejrzewać i odwiedza Pete’a, któremu daje umoralniającą gadkę o tym, jak głęboko wciśnie kochankowi Alice pistolet w tyłek zanim pociągnie za spust. W międzyczasie Pete próbuje sobie przypomnieć, co działo się w wieczór przed obudzeniem się w więziennej celi, ale widzi tylko swoją rodzinę i dziewczynę, którzy go wołają. W rozmowach pojawia się wzmianka o jakimś mężczyźnie. Dodatkowo związek Pete’a i Shelly zaczyna się sypać. Szczęśliwa wizja, którą utkał sobie Fred, zaczyna się pruć.

Wtedy do Pete’a dzwoni pan Eddy i przekazuje słuchawkę swojemu przyjacielowi, którym okazuje się być… Tajemniczy Człowiek. Opowiada mu, co robi się ze skazańcami na Dalekim Wschodzie — siedzą w celi i nigdy nie są w stanie stwierdzić, kiedy nadejdzie po nich kat. Jak już wiemy, Tajemniczy Człowiek pojawia się wtedy, kiedy prawda próbuje się przebić w bardziej dosłowny sposób na wierzch. Niestety, opowieść o skazańcu w celi (czyli Fredzie) nie trafia na podatny grunt.

W zaistniałej sytuacji Alice proponuje Pete’owi ucieczkę. Plan jest prosty: okradną jej znajomego, Andy’ego, a potem pojadą do innego znajomego, który pomoże im w podrobieniu dokumentów. Alice usypia czujność Andy’ego i do (tytułowego) Hotelu „Zagubiona Autostrada” zakrada się Pete. Dochodzi do krótkiej przepychanki i Andy ląduje z narożnikiem szklanego stołu w głowie (a matki zawsze ostrzegały przed takimi wypadkami!). Ponieważ Pete’owi leje się krew z nosa, udaje się do łazienki, ale zamiast tego trafia do pokoju numer 25, gdzie doznaje jakieś fantasmagorycznej wizji przedstawiającej Alice/Rene uprawiającą seks. Zamyka drzwi i wraca na dół.

W hotelu dostajemy jeszcze jeden ważny trop od twórców filmu: jest nim zdjęcie przedstawiające Andy’ego, Rene, Alice oraz pana Eddy’ego. Patrząc na zdjęcie, Pete mówi, że są takie same.

Para ucieka do drewnianej chaty na pustyni, ale *tajemniczego* znajomego jeszcze nie ma, więc postanawiają zaczekać na zewnątrz. Pete i Alice odbywają w świetle samochodu stosunek, podczas którego Pete wciąż powtarza: "Chcę cię, chcę cię", ale w pewnym momencie Alice odpowiada: „Nigdy nie będziesz mnie miał”. Następnie wstaje i idzie do chaty.

Tak kończy się część druga. Próba stworzenia sobie w wyobraźni innego świata również legła w gruzach, ponieważ chorobliwa chęć całkowitego posiadania swojej żony i zadrość ponownie wzięły górę.

## Część III: Rozpad fantazji

Pete wstaje i okazuje się, że to nie on, lecz Fred. Trochę zaskoczony, ale ubiera się w rzeczy Pete’a i udaje do chaty. Z następnej sceny dowiadujemy się w końcu, od kogo pochodziły nagrania — na środku pomieszczenia stoi Tajemniczy Człowiek z kamerą. Ponieważ taśmy i telefony nic nie dawały, postanowił obejść się brutalniej z Fredem. Fred pyta: „Gdzie jest Alice?”, na co Tajemniczy Człowiek odpowiada ostrym tonem: „Ona nazywa się Rene, jeżeli powiedziała inaczej, to kłamała. A ty, jak się, kurwa, nazywasz?”. Fred zaczyna uciekać, a Tajemniczy Człowiek podąża za nim z kamerą.

Fred wraca do hotelu i udaje się prosto do pokoju numer 25, gdzie jeszcze przed chwilą Rene uprawiała seks z panem Eddym. Fred ogłusza pana Eddy’ego uderzeniem kolby pistoletu, pakuje do bagażnika, a następnie wywozi na pustynię. Wszystkiemu przygląda się przez okno pokoju hotelowego Tajemniczy Człowiek. Na miejscu pan Eddy pyta, o co chodzi. Tajemniczy Człowiek, który też tam *nagle* jest, podaje mu kamerę, na której pan Eddy ogląda scenkę z jakiejś imprezy, gdzie pan Eddy i Rene są razem (nagranie sugeruje, że jest to prawda, czego nie możemy powiedzieć o scenie seksu w hotelu). Co warte odnotowania, pan Eddy nie rozpoznaje Tajemniczego Człowieka, pomimo iż wcześniej razem dzwonili do Pete’a — to dlatego, że tamta scena nie miała już miejsca: senna rzeczywistość całkiem się rozsypuje i ciągłość przyczynowo-skutkowa ulega rozpadowi. Fred i pan Eddy zaczynają się szamotać, ale Tajemniczy Człowiek wkłada Fredowi nóż w dłoń i Fred podrzyna panu Eddy’emu gardło.

Jesteśmy już blisko końca. Policjanci, którzy byli wcześniej w domu Freda i Rene, oraz ci, którzy śledzili Pete’a, są razem w hotelu „Zagubiona Autostrada” i robią oględziny miejsca, w którym Andy dokonał swojego żywota. Na zdjęciu, które Pete widział wcześniej, jest istotna różnica: są na nim tylko Andy, Rene i pana Eddy, nie ma zaś Alice. Jeżeli miałbym typować sceny nie będące wytworem wyobraźni Freda, to ta byłaby jedną z nich. (Podobnie jak ujęcie martwego pana Eddy’ego na pustyni).

Następnie Fred udaje się do swojego domu, gdzie dzwoni domofonem i mówi: „Dick Laurent nie żyje”. Jest to klamra spinająca z początkiem filmu, kiedy mamy okazję być świadkiem sceny z drugiej strony domofonu. Siedzący w pokoju Fred odbiera domofon i słyszy powyższe zdanie. Pętla czasowa? Od lat spotykam się z teorią, że to jest dowód występowania w filmie pętli, ale to nieprawda. Praktycznie nic pokazanego w filmie nie wydarzyło się w przedstawionej kolejności, o ile w ogóle. Jeżeli istnieje jakakolwiek pętla, to w głowie Freda, któremu wszystko już się miesza. Wciąż próbuje się pogodzić z prawdą, ale wciąż ponosi klęskę najpierw uciekając w fikcję, a potem niszcząc ją.

I wracając do filmu: po odejściu od domofonu Fred wsiada w samochód, ale zostaje zauważony przez obserwujących go policjantów (ci sami, którzy obserwowali Pete'a). Ucieka przed policją, a scena pościgu zamyka film.

## Podsumowanie

Pomimo iż jest to trudne, można zidentyfikować przynajmniej niektóre wydarzenia, które miały miejsce:

1. Fred związał się z Rene, która miała przeszłość (branża porno).
2. Był o nią zazdrosny — może słusznie, może nie — i pewnego dnia odbiło mu, w efekcie czego zabił Andy'ego i pana Eddy'ego, a na koniec ją samą.

Zatem zdanie, że "Dick Laurent nie żyje" jest pierwszą próbą przebicia się do świadomości i temu służy — pokazaniu, że to już tylko rojenia Freda. Dlatego Tajemniczy Człowiek na przyjęciu przywołał Andy'emu na myśl „jakiegoś znajomego Dicka Laurenta”. Policjanci, którzy zjawiają się w domu Freda i Rene, to policjanci, którzy go aresztowali za potrójne morderstwo. Zdjęcie oraz film pokazany na kamerze panu Eddy'emu są dowodami na to, że Rene znała obydwu mężczyzn. Cała reszta jest jednym wielkim urojeniem człowieka, który nie chce dopuścić do siebie świadomości tego, czego się dopuścił.

Genialne, panie Lynch.

---

>_Funny how secrets travel home_
>
>— David Bowie, "I'm Deranged"

---


## Dodatkowe uwagi

Komentarze, które wcześniej były w tekście głównym, ale tylko zaciemniały przekaz, więc je zebrałem tutaj, nie mając serca ich po prostu skasować.

1. Straszność sceny z Tajemniczym Mężczyzną bazuję na [ankiecie przeprowadzonej na Gronie](http://grono.net/chat/#lynch/topic/1110561/sl/najstraszniejsze-sceny/), więc wiarygodność pozostawiam ocenie czytelnika. Niemniej jest to zjawisko znane szerzej niż tylko martwy portal socialmediowy, a jako przykład mogę przytoczyć [artykuł z TV Tropes pt. „Nothing is Scarier”](https://tvtropes.org/pmwiki/pmwiki.php/Main/NothingIsScarier).
2. Małe miasteczko, do którego wraca Pete, to nic innego jak Los Angeles. David Lynch tak zręcznie dobrał lokacje, że udało mu się stworzyć wrażenie jakiejś dziury zabitej deskami.
3. Kompozycja, którą Fred najpierw katował w klubie, a potem Pete ze złością wyłączył to „Red Bats with the Teeth” Angelo Badalamentiego.
4. Odnośnie Rene i Alice będących tą samą postacią, Patricia Arquette zdradziła, że spytała o to Davida Lyncha, na co ten odparł, że nie. Ale nawet bez jej wypowiedzi znajdziemy potwierdzenie w filmie. Inna sprawa, że Lynch jest znany z tego, że każe robić aktorom dziwne rzeczy (tzw. [_Enforced Method Acting_](https://tvtropes.org/pmwiki/pmwiki.php/Main/EnforcedMethodActing)), żeby uzyskać zamierzony efekt. Jim Jarmusch na przykład podczas kręcenia „Broken Flowers” nakłamał aktorkom o tym, jaką rolę pełnią w fabule.